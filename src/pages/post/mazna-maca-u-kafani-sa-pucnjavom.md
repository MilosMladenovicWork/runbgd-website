---
templateKey: blog-post
createPage: "true"
title: Mazna maca u kafani sa pucnjavom
category: Life
author: Teodora Karas
date: 2020-11-16T22:25:29.392Z
featuredPost: false
categoryFeatured: false
trending: false
coverImage: /img/kafana-blagoja-kaponea.jpg
---
Kao i kod svakog modernog grada u povoju, a Beograd nije bio ništa drugačiji od drugih svetskih gradova, pored izgradnje raznih državnih institucija, vojnih i kulturnih ustanova, škola, bolnica, tržnica i hotela, posebnu važnost za lokalni živalj imale su beogradske kafane. One su bile središte gradskih dešavanja, brstila se politika, razgovaralo se o svetskim događajima, sklapali se poslovi, dizale revolucije, ugovarali se i rasturali brakovi. Bilo je tu modenskih kafana, boemskih, ali i onih na ne tako lepom glasu.

Takva je bila kafana na uglu Nušićeve i Dečanske ulice, poznata kao kafana sa pucnjavom, kockom i prostitucijom. Zbog reputacije su se često menjale gazde, a i nazivi kafane, pa se zvala “Pejina kafana”, “Ruska kruna”, “Akvarium”... U njoj su se održavale lascivne predstave pod imenom “Petar pijanica”, “Mazna maca”, “Poljubac u ponoć”, ali su se održavali i sastanci prvih radničkih udurženja. Naime, iz ove kafane je 1894.godine Vasa Pelagić poveo prvu prvomajsku povorku.

Ipak, najslikovitiji period postojanja ove kafane je bio pred početak Drugog svetskog rata, kada je vlasnik bio neki Blagoje, od milošte zvan “Kapone”. Vodio je ilegalnu kockarnicu, a bilo je i glavno mesto za uživanje nove droge - opijuma i heroina. Racije su bila redovna pojava, ali Blagoje “Kapone” je bio spretan u izbegavanju hapšenja - imao je na platnom spisku policajce, a i podzemne tunele koji su vodili do Terazija, dovoljno daleko od neprilika. “Žuta” štampa je tako često ostajala praznih ruku da uhvati nekog od viđenijih Beograđana u neprilici, iako su gradom kružile priče da je jedan od glavnih posetioca te kafane, i najveći kockar, sin predsednika Vlade, Radomir Rada Pašić.

Ratni vihor je odneo Blagoja “Kaponea”, za njega se više nikad nije čulo, a kafana je srušena. Na njenom mestu se danas nalazi zgrada Centroproma, koja eto sličnu sudbinu proživljava - afera do afere, menja vlasnike i imena...